---
title: "Bortom upptrampade stigar"
feature_image: Gustav-Lindqvist_2019-01-05_50219.jpg
description: "När var senaste gången som du tappade bort dig i ett nät av intressanta länkar på webben?"
tags:
  - internet
  - indieweb
---

När var senaste gången som du tappade bort dig i ett nät av intressanta länkar på webben?{.lead}

Jag har ofta gnällt om att webben har blivit något annat, tråkigare, mer centraliserat med bara några stora tjänster som alla vill antingen kontrollera innehållet själva (som Twitter eller Facebook) eller vara den enda vägen att hitta innehåll (Google). 

Denna centralisering har lett till en väldigt ytlig webb där användaren sällan leds utanför den egna plattformen. Facebook bygger in funktioner så att användaren aldrig ska behöva lämna plattformen, Instagram tillåter bara en länk per konto (dock har de nu lagt in så att man kan ha en länk i Instagram Stories. _en…länk…_).

De stora tjänsterna gör det smidigt och enkelt för användaren men samtidigt gör de allt för att hålla användare gisslan. Inlåsningseffekten på dessa plattformar är inte försumbar. Jag kan till exempel idag inte radera mitt Facebook-konto utan att tappa kontakten helt med vissa personer.

Google har en helt annat ställning där de inte bara har ett stort inflytande över användare och deras beteende utan de kan även påverka hur webben utvecklas och byggs genom sitt inflytande via sin webbläsare och sin sökmotor.
 
Grunden till mycket av dessa beteenden är just reklamfinansiering. När en webbplats har reklam finns ett direkt incitament att hålla kvar användaren på sidan, det blir mycket slöseri med användarens tid (som att göra en 15-minutersfilm om något man skulle kunna sammanfatta med ett stycke text).

Många webbplatser har också (ofta på grund av reklam) gjort sig till en självisk del av webben där de aldrig länkar ut till andra källor för att hålla användaren på den egna sidan så länge som möjligt. De flesta nyhetssajter jag kommer att tänka på är i högsta grad skyldiga till detta. Den enda jag kommer att tänka på som inte gör påverkar detta vis är [en aggregator som byggt hela sin modell på att länka till alla andra nyhetssajters artiklar om en händelse][Omni].
 
## Hitta andra vägar?

Om man ser hyperlänkarna som webben knyts ihop med som vägar och stigar så skulle Facebook, Google med flera vara motorvägarna på internet. De är enkla och bekväma att röra sig på men går bara mellan några platser. Samtidigt finns det ett enormt nät av mindre vägar och stigar som alltid funnits där. 

Det gamla Internet försvann aldrig, om man vågar röra sig utanför de anlagda vägarna finns en hel värld av intressant och unikt innehåll att förkovra sig i.

Dessa alternativa stigar behöver inte vara så krångliga heller. De senaste åren har det byggts alternativ till de stora plattformarna som inte har denna centraliseringsproblematik eller finansiering.

Ett alternativ till Twitter (och till viss del Facebook) är [Mastodon] som är ett decentraliserat socialt nätverk. Jag skulle beskriva det som en mix mellan e-post och twitter. Du använder det liknande Twitter men istället för att alla skapar sitt konto på samma plattform så har Mastodon flera olika. Varje användares användarnamn blir en kombination av namnet och plattformsnamnet (precis som e-post). Jag som har mitt konto (med namnet reedyn) på [SUNETs Mastodonserver] (mastodon.acc.sunet.se) har ett användarnamn som ser ut så här: [@reedyn@mastodon.acc.sunet.se]. Precis som med e-post så kan användare mellan olika Mastodonservrar kommunicera och följa utan begränsningar.

Om man är van vid Twitter så tror jag man känner igen sig och kommer igång snabbt. Den största skillnaden är att det ofta är helt andra gemenskaper som använder dessa tjänster.

Min första instinkt var att hitta de twitterprofiler jag redan följer och följa dem på Mastodon för att börja bygga upp ett flöde. Det var mitt första misstag, de flesta jag följer på Twitter har inte Mastodon. Istället började jag följa helt nya personer jag inte hade följt annars. Eftersom Mastodon inte bara är en liten konkurrent till de stora sociala plattformarna utan även en del av samma rörelse som [IndieWeb] så är det andra personer som använder tjänsten och de använder den på ett annat sätt.

En annan sajt som är bra för att hitta intressant innehåll är [Hacker News], det är som [reddit] utan subreddits och med ett fokus på världshändelser, politik och teknologi. Mycket av det mesta intressanta jag läst de senaste åren har jag hittat där.

Bara ett litet steg utanför den vanliga upptrampade vägen finns ett nät av intressanta sajter, och de har varit där hela tiden. Vi glömde bara bort hur vi hittar dem.

Några exempel på saker jag upptäckt under mina senaste turer på nya stigar:

 * [Interaktiv textbaserad story](https://two.compost.digital/logging-off/001/) om solarpunk från [COMPOST](https://social.coop/@COMPOST)
 * [Old CSS, new CSS](https://eev.ee/blog/2020/02/01/old-css-new-css/) en mycket detaljerad och intressant historia om hur webben förändrats över åren.

[Följ mig gärna på Mastodon][@reedyn@mastodon.acc.sunet.se] om du vill vara med och upptäcka intressanta saker. Jag lägger även in det som är extra bra i min [blogroll](/blogroll) och i mina [bokmärken](/bokmarken).

[Omni]: https://omni.se
[Google Blog - AMP]: https://developers.google.com/search/blog/2021/04/more-details-page-experience
[ArsTechnica: Google]: https://arstechnica.com/gadgets/2018/12/the-web-now-belongs-to-google-and-that-should-worry-us-all/
[Mastodon]: https://joinmastodon.org
[SUNETs Mastodonserver]: https://mastodon.acc.sunet.se/
[@reedyn@mastodon.acc.sunet.se]: https://mastodon.acc.sunet.se/@reedyn
[IndieWeb]: https://indieweb.org/
[reddit]: https://www.reddit.com
[Hacker News]: https://news.ycombinator.com
