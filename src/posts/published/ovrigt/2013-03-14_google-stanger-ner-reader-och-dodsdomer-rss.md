---
title: "Google stänger ner Reader och dödsdömer RSS"
description: "Google gick tidigare idag ut med att de kommer stänga ner Google Reader som tjänst i början av sommaren."
date: 2013-03-14
tags: webben
---

[Google gick tidigare idag ut med att de kommer stänga ner Google Reader](http://googleblog.blogspot.se/2013/03/a-second-spring-of-cleaning.html) som tjänst i början av sommaren.

_För de flesta kommer detta inte göra någon större skillnad i deras användande av webben; Det var en förhållandevis liten del som använder RSS över huvudtaget. Jag tror dock, som många andra, att det kommer sätta ytterligare en spik i likkistan för den öppna fria webben vi har idag._

Det vanligaste argumentet för att det skall stängas ner som man ser idag är att sociala nätverk har ersatt RSS, och tyvärr så håller jag delvis med. Sociala nätverk används i långt större utsträckning för delning av innehåll och har något som RSS inte direkt har: kommersiellt intresse. Sociala nätverk är normalt ägda av en eller flera personer och är en stor inkomstresurs. Just detta är det stora problemet, vi (och Google) ersätter RSS (som är ett öppet format) med slutna sociala nätverk.

Utan RSS kommer det dock saknas ett smidigt sätt att läsa och följa flera olika bloggar, webbplatser, nyheter med mera. Sociala nätverk är fortfarande bara länkar till originalinnehållet (i de flesta fall) och är inte något ordentligt alternativ för de som vill läsa ett stort antal källor dagligen.

Jag är inte direkt förvånad över att Google stänger ner Reader; Jag gissar att de vill ersätta tjänsten med någon ytterligare integration i deras sociala nätverk Google+ som de sen den släpptes integrerat in de flesta av sina stora tjänster. Dock hoppas jag att de ändrar sig och tar striden för den öppna webben och mot alla som vill försöka få kontrollen över den.

**Om du inte har gjort det än gå in och [rösta för att Google ska hålla tjänsten vid liv!](http://www.change.org/petitions/google-keep-google-reader-running)**
